![Etentje](/img/etentje.webp)

# Handleiding: Hoe host ik een etentje? (of: hoe help ik iemand die een etentje organiseert?)

**In deze handleiding leggen we uit hoe jij een etentje namens Democratisch Verzet kan hosten, of hoe je iemand anders kan helpen die een etentje organiseert.**

_10 minuten leestijd_

1. [Waarom organiseren we etentjes?](#waarom-organiseren-we-etentjes)
2. [Mensen uitnodigen](#hoe-nodig-ik-mensen-uit-voor-een-etentje)
3. [Voorbereiding](#hoe-ziet-de-voorbereiding-er-uit)
4. [Tijdens het etentje](#wat-kan-ik-doen-tijdens-het-etentje)
5. [Na het etentje](#wat-doen-we-na-het-etentje)

> Tip: Een etentje kan je het beste samen met iemand anders hosten. Lijkt het jou wel leuk om een etentje te organiseren? Stuur ons een berichtje: [contact@democratischverzet.nl](mailto:contact@democratischverzet.nl)

## Waarom organiseren we etentjes?

We hebben 2 doelen die we met etentjes willen bereiken:

### Verbinden

We hebben allemaal behoefte aan sociale verbinding. We willen allemaal gehoord, gezien en begrepen worden. We zijn allemaal op zoek naar vriendschap, liefde en gemeenschap.

Tegelijkertijd zien we dat de samenleving steeds meer verdeeld raakt. Steeds meer mensen voelen zich eenzaam. Egoïsme en individualisme worden beloond, terwijl samenwerken en solidariteit moeilijk gemaakt wordt. Mensen zijn gemeenschapsdieren: we hebben elkaar nodig. Het is tegen de natuur van de mens in om geïsoleerd te worden. Aan onze meest basale menselijke behoeften wordt niet voldaan. Dat maakt ons ongelukkig, angstig en boos.

Met onze etentjes als eerste stap gaan we deze ontwikkeling tegen. Wij komen in verzet tegen polarisatie, eenzaamheid en individualisme. En dat doen we door mensen met verschillende achtergronden bij elkaar te brengen. Door samen te eten brengen we het beste in onze menselijkheid naar boven. We zorgen ervoor dat iedereen zich welkom voelt, en we luisteren echt naar elkaar.

### Activeren

We willen allemaal een waardevolle bijdragen kunnen leveren aan onze gemeenschap, en daarin gewaardeerd worden. We hebben allemaal behoefte aan zingeving: het betekenisvol maken van onze tijd hier op aarde. We zijn allemaal op zoek naar hoop en inspiratie. We hebben allemaal het verlangen om onze creativiteit te uiten en iets nieuws te creëren. We zijn allemaal leergierig, op zoek naar persoonlijke groei. We hebben allemaal behoefte aan autonomie en vrijheid. We willen allemaal controle hebben over ons eigen leven.

Helaas voelen we ons steeds vaker machteloos. We voelen ons steeds vaker gevangen in systemen waar we geen invloed op hebben. We zien overal onrecht. Het doet ons pijn om te zien hoe de waardigheid van mensen om ons heen wordt aangetast. Maar hebben niet het gevoel dat we daar iets aan kunnen veranderen. We voelen ons steeds vaker overvraagd, uitgeput en overweldigd. Voor veel van ons voelt ons dagelijks werk betekenisloos of ondergewaardeerd. En we proberen deze realiteit te ontvluchten door onszelf te verliezen in afleiding, verslavingen en consumptie.

Wij gaan hier verandering in brengen. Want we zijn niet machteloos. We kunnen wél iets doen. Een wereldreis begin je met de eerste stap. En na die eerste stap volgt een tweede, en een derde. We beginnen met kleine stapjes: dingen waar we wél controle over hebben. Zoals het uitnodigen van een paar vrienden voor een etentje, of het wegleggen van onze verslavende telefoon. En vanuit daar bouwen we verder. We dragen allemaal op onze eigen manier bij. We dagen elkaar uit om nieuwe dingen te leren. En we inspireren elkaar, en creeëren samen een nieuw betekenisvol verhaal waar we heilig in geloven.

## Hoe nodig ik mensen uit voor een etentje?

::youtube{id="ipvi5A4NmQY"}
::

Een vriend, familielid, buur of collega uitnodigen voor een etentje van Democratisch Verzet kan best spannend zijn. Wat als ze nee zeggen? Misschien wil je ze niet lastig vallen? Of misschien weet je niet goed hoe je het moet vragen?

Hier zijn wat tips:

1. Vraag: **"Heb jij vertrouwen in de politiek?"**. Maar 4% van de Nederlanders heeft vertrouwen in de politiek. Grote kans dat je gesprekspartner dit ook niet heeft.
2. **Probeer niet te overtuigen, maar luister aandachtig en vraag door.** Stel vragen zoals: Maak je je zorgen over onze democratie? Wat zou jij anders willen zien? Voel jij je ook wel eens machteloos? Maakt dat alles je wel eens boos of verdrietig? Zou je willen dat dit verandert?
3. **Nodig ze persoonlijk uit voor het etentje**: "Ik maak me ook zorgen over de Nederlandse democratie. Ik wil ook dat het verandert. Een vriend van me heeft een plan bedacht om daar wat aan te doen, en ik werd daar echt enthousiast van. Binnenkort host ik bij mij thuis een etentje. Lijkt het je leuk om daar bij te zijn?"

Twijfelen ze nog? Of hebben ze nog vragen? Je hoeft niet alle antwoorden te hebben. Je kan altijd zeggen: "Ik weet het eigenlijk ook nog niet precies. Maar ik weet wel dat ik me zorgen maak over de democratie, en ik denk dat we samen met betere ideeën kunnen komen dan ik in mijn etentje. En ik denk dat het sowieso gezellig wordt."

Kunnen ze niet op de dag van het etentje? Vraag dan of ze op de hoogte gehouden willen worden van toekomstige etentjes, en vraag of ze in de WhatsApp groep willen.

## Hoe ziet de voorbereiding er uit?

Het belangrijkste is dat je een paar mensen uitnodigd. De rest kunnen wij mee helpen! Maar zodat je alvast een idee hebt van wat er bij komt kijken, hier een kort lijstje:

### Datum prikken

We prikken samen een datum. Meestal is dat een week of twee van tevoren.

### Locatie regelen (1+ week van tevoren)

Een etentje kan gewoon bij jou thuis aan de keukentafel of in je huiskamer. Heb je geen geschikte plek thuis? Misschien kan het bij een vriend. Of stuur ons even een berichtje, dan kunnen we waarschijnlijk wel helpen!

### Boodschappen doen & koken (in de middag)

Samen koken is altijd gezellig. Vraag bijvoorbeeld iemand die al heeft gezegd dat die wil komen, of ze jou willen helpen met koken. Weet je niet wat je moet koken? Vraag ons om hulp, we hebben een paar simpele recepten die altijd goed werken.

Kosten voor de boodschappen kunnen we vergoeden met de donaties die mensen geven.

![Afwas](/img/afwas.webp)

### Samen programma doorlopen (1 uur van tevoren)

Host je voor de eerste keer een etentje? Dan komen wij langs om je te helpen. Wij vertellen dan wat over Democratisch Verzet, en samen gaan we het gesprek aan met de mensen die jij hebt uitgenodigd.

Een uurtje van tevoren nemen we samen het programma door. Je hoeft niets voor te bereiden of te onthouden. Het belangrijkste is dat je gewoon jezelf bent. Als jij bijvoorbeeld een een beetje moeilijk uit je woorden komt, dan zien anderen mensen ook: "he, blijkbaar hoef je niet perfect te zijn om mee te doen". Zo maken we onze beweging toegankelijk voor iedereen.

De eerste keer dat wij het deden vonden we het best spannend. Soms vinden we het fijn om vooraf even tien minuutjes samen te mediteren om te ontspannen.

![Laptop](/img/laptop.webp)

## Wat kan ik doen tijdens het etentje?

Tijdens het etentje is het het belangrijkste dat iedereen zich welkom voelt. Je hebt bijvoorbeeld je buurvrouw en een goede vriend uitgenodigd. Jij kent ze allebei, maar zij kennen elkaar niet. Stel ze aan elkaar voor en bied wat te drinken aan.

Misschien heeft de persoon met wie je het etentje organiseert iemand uitgenodigd die je nog niet (goed) kent. Leer hen kennen en breng het gesprek op gang met wat simpele vragen, zoals:

- Hoe gaat het met je?
- Heb je wat leuks gedaan vandaag?
- Hoe ben je Democratisch Verzet tegengekomen?
- Waar woon je?
- Wat doe je?

Luister aandachtig, reageer enthousiast en blijf doorvragen. Zo voelt iedereen zich gehoord en welkom.

Misschien heb je nog soep op het fornuis staan om het warm te houden. Je kan een van je gasten vragen om daar op te letten. Zo heeft diegene ook een taak, en voelt hen zich meer betrokken. En dan hoef jij minder te multitasken.

Wij helpen met het faciliteren van een fijn en gezellig gesprek. We zorgen ervoor dat iedereen evenveel aan het woord komt en dat we goed naar elkaar luisteren.

![Etentje](/img/etentje-3.webp)

## Wat doen we na het etentje?

We helpen je met opruimen en we praten nog even kort na. We vinden het fijn om te horen hoe jij het etentje hebt ervaren, en of je nog ideeën hebt voor de volgende keer.

Tijdens het etentje maken we samen plannen voor volgende stappen. Wij doen een follow up belletje binnen 24 uur naar iedereen die is geweest, om te kijken of ze nog vragen hebben en praktische dingen af te spreken (vooral degenen die ergens mee willen helpen).

We blijven met elkaar in contact via onze WhatsApp groep. Deel daar bijvoorbeeld leuke foto's die je hebt gemaakt tijdens het etentje.

Misschien heb na dit etentje de smaak te pakken en wil je wel iets meer doen. We hebben ook een handleiding voor hoe je kan [presenteren & faciliteren tijdens een etentje](/handleidingen/etentje-presenteren).
