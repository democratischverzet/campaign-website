# Handleiding: Presenteren & faciliteren tijdens een etentje

**In deze handleiding leggen we uit hoe jij over Democratisch Verzet kan vertellen tijdens een etentje, en een goed gesprek kan faciliteren.**

> We raden aan om eerst een keertje [aan te sluiten](/agenda) bij een etentje, daarna een [etentje te hosten](/handleidingen/etentje) (met hulp van ons), en pas daarna te presenteren & faciliteren.
>
> Deze handleiding is bedoeld om je voor te bereiden, en wat context te geven waarom we het programma op deze manier hebben ingericht. Op de dag zelf kan je beter het meer compacte draaiboek printen en gebruiken als checklist.

## Hoe hebben we dit programma ontworpen?

We hebben dit programma zo geoptimaliseerd dat er zo veel mogelijk sociale verbinding ontstaat, en dat zo veel mogelijk mensen zo actief mogelijk gaan bijdragen na het etentje. We maken gebruik van inzichten over de menselijke natuur, sociale dynamieken, gedragsverandering en groepsprocessen.

We baseren ons op wetenschappelijk onderzoek, op de lessen die andere bewegingen met ons hebben gedeeld, en onze eigen ervaringen met het organiseren van etentjes.

Na afloop van ieder etentje evalueren we wat goed ging, en wat beter kan. We houden bij welke cijfers mensen geven over hoe zij het etentje hebben ervaren, en hoeveel mensen er na afloop daadwerkelijk bijdragen. Op basis van deze data verbeteren we het programma continu.

## Voorbereiding

Als presentator & facilitator organiseer je het etentje samen met de hosts. Dit zijn er meestal twee.

Als jij voor de eerste keer presenteert & faciliteert, dan is het fijn om dat samen met iemand anders te doen die dat al eerder heeft gedaan.

Geef zoveel mogelijk verantwoordelijkheid aan de hosts, zolang zij zich daarbij comfortabel voelen. Alles waarvan zij denken "dat kan ik wel" kun je hen laten doen. De rest ondersteun je hen zo veel mogelijk bij, of doe je zelf.

### Twee weken van tevoren

- **Prik een datum met de hosts:** Prik zo snel mogelijk een datum. Meestal is dat een week of twee van tevoren. Je hoeft niet de perfecte dag te vinden.
- **Kies een locatie**: Een etentje kan gewoon bij thuis bij een van de hosts aan de keukentafel of in je huiskamer. Hebben jullie geen geschikte plek thuis? Misschien kan het bij een vriend. Lukt dat ook niet? Stuur ons even een berichtje, dan kunnen we waarschijnlijk wel helpen!
- **Bespreek vragen en dingen die de host spannend vindt.** Als je iets niet weet, wees daar gewoon eerlijk over: we gaan dit samen doen, en we leren allemaal nog. Stel jezelf kwetsbaar op en vertel over wat jij spannend vondt de eerste keer.

### Op de dag zelf

Een aantal van deze dingen kan je ook de dag van tevoren doen, als je geen tijd hebt op de dag zelf. Dit alles duurt bij elkaar ongeveer 3 uur. Download & print het draaiboek voor een checklist, zodat je makkelijk kan afvinken wat je al hebt gedaan, en niets vergeet.

**Printen / ophalen:**

- A3 posters
  - 1x Vogelvrij
  - 1x Verbinding
  - 1x Veerkracht
  - 1x Principe 1
  - 1x Principe 2
  - 1x Principe 3
  - 1x Agenda
- A4
  - Zine (1 per persoon)
  - Draaiboek (1 per host & facilitator)
  - Tafelformulier (1 per tafel)

**Ruimte klaarmaken:**

- Opruimen
- Stoelen & tafel klaarzetten
- Posters op tafel leggen
- Zines (ongevouwen) op tafel leggen
- Sticky notes, pennen, stiften, scharen en schilderstape op tafel leggen
- Groot vel papier (voor activatietekening) en bakstenen (voor illustreren strategische bouwstenen) klaarleggen
- Sticky note 'WC' op de WC deur plakken

**Gezellige sfeer:**

- Muziek aanzetten
- Oranje slingers ophangen
- Gezellige lampen aanzetten

**Eten:**

- Boodschappen doen
- Borden en bestek klaarleggen
- Koken
- Warmhouden / opwarmen

**Draaiboek doornemen**

- Mediteren (optioneel, maar vaak fijn om even te ontspannen)
- Afspreken wie wat doet

## Tijdens het etentje

### Inloop (30 minuten)

Het doel van de lange inloop is om ervoor te zorgen dat mensen rustig kunnen landen, en alvast rustig kennis kunnen maken. Het zorgt er ook voor dat mensen speelruimte hebben in de tijd waarop ze aankomen. Zo voorkomen we dat mensen gedurende het programma binnenkomen, wat storend kan zijn.

Vanaf het moment dat de eerste mensen de ruimte binnenkomen, begint jouw rol als host/facilitator. Je moet ervoor zorgen dat iedereen zich thuis voelt. Laat mensen nooit alleen zitten, wachtend tot het evenement begint. Zorg ervoor dat niemand het gevoel heeft van: "ik ken hier niemand" of "ik verveel me". Als iemand op hun telefoon zit te scrollen doe je het verkeerd.

Verwelkom mensen bij de deur en stel ze voor aan anderen: "Hé, welkom Piet, kende je Sophie? Zij woont ook in deze buurt, en jullie hebben XYZ gemeen."

Het doel van deze eerste 10 minuten is dat mensen zich thuis voelen. Dit is waarschijnlijk een nieuwe ruimte, een nieuwe omgeving, met nieuwe mensen. Natuurlijk voelen mensen zich in het begin wat gespannen. Je wilt dat mensen het gevoel hebben van: "Oh, dit zijn aardige mensen, ik voel me hier thuis."

Bied iets te dringen aan, doe wat smalltalk, en stel mensen aan elkaar voor. Vraag of ze hun naam en voornaamwoorden op schilderstape willen schrijven.

Laat muziek op de achtergrond spelen voor een feestachtige sfeer. Muziek zorgt ervoor dat mensen eerder sociale verbindingen aangaan.

**Vraag of mensen willen helpen met de laatste voorbereidingen, zoals:**

- Zines vouwen
- Posters ophangen
- Helpen in de keuken

Op deze manier voelen mensen zich betrokken en nuttig. Dit vergroot de kans dat ze later besluiten om meer bij te dragen.

### Korte introductie (5 min)

Zet de muziek uit zodat mensen doorhebben dat het programma gaat beginnen.

Het doel van de introductie is om ervoor te zorgen dat mensen weten wat ze van de avond kunnen verwachten. Deze introductie is zo kort mogelijk, zodat mensen direct het gevoel hebben 'oh, ok, dit is een interactieve avond, niet een saaie lezing'.

Het benoemen van de groepsafspraken is belangrijk, omdat we daar later in de avond mensen dan ook op kunnen aanspreken (je wil niet de afspraken pas benoemen als iemand zich er al niet aan heeft gehouden).

- **Doel van etentje toelichten** (verbinding maken, ons minder machteloos voelen en van elkaar leren)
- **Agenda delen**
- **Groepsafspraken** (aandachtig naar elkaar luisteren, ruimte maken voor iedereen, tijd bijhouden zodat iedereen evenveel aan het woord komt, telefoon op stil)
- **Praktische zaken** (WC, snacks, drinken)

### Kennismaking (10 min)

Doe een rondje: _wat zijn is naam, wat zijn je voornaamwoorden, en wat motiveerde jou om je aan te sluiten vanavond?_

Benadruk dat we al een heel aantal etentjes hebben georganiseerd, en dat mensen om allerlei verschillende redenen zich hebben aangesloten. Er is geen goed of fout antwoord.

We vragen specifiek om voornaamwoorden, omdat we een inclusieve ruimte willen creeëren waarin iedereen zich welkom voelt. We willen een inclusieve ruimte creëren waar iedereen zichzelf kan zijn. Het kan zijn dat mensen voor het eerst gevraagd worden om hun voornaamwoorden delen, en het voor hen een beetje onwennig voelt. Dat is ook oké. Creeër een veilige sfeer waarin het ok is om fouten te maken, en daarvan te leren.

Door te vragen wat mensen motiveerde om te komen, laten we hen nadenken over hun eigen intrinsieke motivatie. Dit maakt het makkelijker om later in de avond mensen te activeren om mee te doen.

Als er meer dan 12 mensen zijn, dan splitsen we op in groepjes van 6-8 mensen. Dit maakt het makkelijker om een goed gesprek te voeren, en zorgt ervoor dat iedereen aan het woord kan komen.

Vul het **tafelformulier** in terwijl mensen zichzelf voorstellen. Schrijf de namen en voornaamwoorden in het vakje dat bij de stoel hoort waar die persoon zit. Door een naam aan een locatie in de ruimte te koppelen, wordt het makkelijker om namen te onthouden. Schrijf een paar kernwoorden op in de notities bij ieder persoon, zodat je die later kan gebruiken om op door te vragen.

### Het probleem (20 min)

Het doel van dit deel van het programma is **_niet_** om mensen te overtuigen met feiten. Het doel is **_wel_** om ruimte te maken voor de sterke emoties die we voelen bij al het onrecht dat we zien. Feiten brengen mensen niet in beweging, emoties wel.

Veel mensen zijn niet gewend om openlijk hun emoties te delen. We geven zelf het goede voorbeeld door onszelf kwetsbaar en open op te stellen en onze emoties te delen. Dat doen we zowel verbaal (door te vertellen wat we voelen), als non-verbaal (door onze lichaamstaal).

We leven in een giftige cultuur die ons dwingt onze emoties te onderdrukken. Maar onze emoties maken ons menselijk. We voelen woede en verdriet omdat mensen om wie wij geven onrecht wordt aangedaan. Deze emoties komen voort uit liefde en compassie. We hoeven ons niet te schamen voor onze emoties. We mogen ze juist omarmen, omdat ze ons verbinden met elkaar.

Het doel van de testimonials

- Wat is er aan de hand? (5 min)
- Testimonials (5 min)
- Wat voelen we hier bij? (10 min)

### Ons plan (25 min)

Tijdens dit deel van het programma zorgen we voor zo veel mogelijk fysieke beweging. We nodigen mensen die dat kunnen uit om te gaan staan om samen onze 'etentjeslawine' te tekenen, en daarna om de 'bouwstenen' neer te leggen. Dit zorgt ervoor dat mensen actief betrokken zijn, en niet passief toekijken.

Door ons plan te visualiseren met tekeningen en fysieke objecten, maken we het tastbaar en concreet. Dit maakt het makkelijker om te begrijpen, onthouden en door te vertellen.

Het doel van de testimonials is om te laten zien dat mensen waarin deelnemers zichzelf in kunnen herkennen ook in actie komen. Dit maakt het makkelijker om je voor te stellen dat je zelf ook mee kan doen. Vraag bijvoorbeeld aan mensen die al eerder een etentje hebben gehost om hun verhaal te delen: _"Wat vond je eerst spannend? Hoe sta je er nu in?"_

Uit [onderzoek](https://drive.google.com/file/d/1heFhp5Pc66D1d30cVR9FR6TTfiY6d1ZJ/view) blijkt dat ruimte maken voor mensen om het spannend te vinden, en te laten zien dat men vervolgens toch in actie kwam, de kans vergroot dat mensen zelf ook in actie komen.

- De Grote Keuze (2 min)
- De 'etentjeslawine' tekenen (5 min)
- De 'bouwstenen' neerleggen (5 min)
- Testimonials (5 minuten)
- Wat doet dit verhaal met je? Waar wordt je enthousiast van? Welk deel spreekt je het meest aan? Wat vind je nog spannend? (10 min) - opsplitsen in groepjes van 6-8 mensen

### Samen in actie komen (20 min)

Begin je rondje bij iemand van wie je weet dat zij willen bijdragen. Dit zorgt ervoor dat het makkelijker wordt om anderen daarna ook te activeren. We maken gebruik van het principe van sociale bewijskracht: mensen zijn eerder geneigd om iets te doen als ze zien dat anderen het ook doen. Zeker als de eerste 2-3 mensen enthousiast zijn, dan is de kans groot dat anderen daarna ook enthousiast worden.

Het doel van applaus nadat de eerste mensen hebben aangegeven dat ze willen bijdragen, is om de kans te vergroten dat anderen daarna ook aangeven dat ze willen bijdragen. We tonen als groep onze waardering voor de mensen die het lef hadden om als eerste hun hand op te steken, en motiveren anderen om hetzelfde te doen.

Het doel van applaus als iedereen bijdraagt, is het creeëren van een organisatiecultuur waarin we streven naar dat iedereen bijdraagt. De meeste bewegingen weten niet hoe je dit doet, en stellen zichzelf lagere doelen. Onze ervaring leert dat het goed mogelijk is om (bijna) iedereen te activeren, zolang je je evenement goed inricht. Als we succesvol zijn in het behalen van dit doel, dan vieren we dat met elkaar!

- Wie wil samen met twee of drie anderen het eerstvolgende etentje hosten?
- Applaus
- Manieren om bij te dragen uitleggen
- Rondje: hoe draag jij bij?
- Draagt iedereen bij? Opnieuw applaus!

### Eten

Zet de muziek weer aan voor een gezellige sfeer.

Vraag hulp aan een paar mensen met het klaarzetten van het eten, en het uitdelen van borden en bestek.

Vertel kort wat er te eten is, en nodig mensen uit om te beginnen met eten.

Let tijdens het eten goed op dat iedereen meedoet met gesprekken. Als iemand stil is, of zich terugtrekt, probeer diegene dan erbij te betrekken.

Als je ziet dat mensen klaar zijn met eten, vraag dan of je hun borden alvast mag meenemen. Zo signaleer je dat het eten bijna klaar is, en dat mensen zich kunnen voorbereiden op het laatste deel van het programma: de reflectie. Zet de muziek uit als iedereen klaar is met eten.

### Reflectie (10 min)

De reflectie heeft meerdere doelen:

- De hosts en presentators krijgen waardevolle feedback, en we krijgen input om het programma te verbeteren.
- We signaleren duidelijk dat we een lerende beweging zijn. We moedigen het maken van fouten aan, en we leren van onze ervaringen.
- Deelnemers nemen even bewust de tijd om te voelen hoe ze het etentje hebben ervaren, en wat het met hen heeft gedaan. Als mensen vervolgens zelf een etentje gaan organiseren, dan nemen ze deze ervaring als deelnemer daarin mee.

We vragen altijd hetzelfde:

- Op een schaal van 1 tot 10, in hoeverre heb jij nu het gevoel dat je een verschil kan maken?
- Op een schaal van 1 tot 10, hoe erg voel jij je nu verbonden met de andere aanwezigen?
- Op een schaal van 1 tot 10, hoe leerzaam was deze ervaring voor jou?
- Wat ging goed?
- Wat kan beter?

We aggregeren de cijfers om inzicht te krijgen in de effectiviteit van verschillende hosts, type evenementen, etc. Als we merken dat bepaalde hosts bijvoorbeeld gemiddeld hogere cijfers krijgen, dan kunnen we hen vragen om hun technieken te delen met anderen. Als een bepaald type evenement lage cijfers krijgt, dan kunnen we dat type evenement aanpassen of stoppen.

Plaats de cijfers in de [database](https://docs.google.com/spreadsheets/d/17SH_H9PAVfZeTyBpU3mXKpF83bW82r3S_jLzfV2TtnM/edit?gid=0#gid=0).

### Afsluiten of blijven hangen

Als je als host nog energie hebt om nog even na te praten met de gasten, dan is dat heel leuk. Dit zorgt ervoor dat mensen zich nog meer verbonden voelen met elkaar, en met de beweging. Zet de muziek weer aan, en bied nog wat te drinken en snacks aan.

Als je merkt dat jij zelf of de anderen moe beginnen te worden, dan is het ook helemaal oké om het etentje af te sluiten. Bedank iedereen voor hun komst, en vraag of ze al in de WhatsApp groep zitten om op de hoogte te blijven.

## Na het etentje

Het echte werk begint pas ná het etentje. Het is belangrijk dat we mensen die zich hebben aangesloten goed begeleiden in hun eerste stappen. Anders is de kans groot dat ze alsnog afhaken.

### De dag erna

- Reflectie & volgende stappen bepalen met met hosts en facilitators
- Zet de reflectie cijfers in onze database
- Werk onze database bij met nieuwe contacten & notities over hoe mensen willen bijdragen
- Zet foto's in ons gedeeld fotoalbum
- Bel iedereen na en help hen op weg met de eerste stap
